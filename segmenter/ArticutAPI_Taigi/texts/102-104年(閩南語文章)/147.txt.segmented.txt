閩 ／ 懷 想 ／ ☆ ☆ ☆ ★
米粉 湯
查某囝 佮  查埔 朋友 一 禮拜 上無 去 食 一 擺 米粉 湯 。 難得 少年 的 咧 談 戀愛 ， 無 綴 時行 去 食 牛 排 、 食 豐沛 。 查某囝 佮 這 个 下港 來 的 少年 兄 ， 行 無偌久 就 發現 伊 愛 食 米粉 ， 歡歡喜喜 共 我 講 ： 「 阿母 ， 伊 佮 你 仝款 愛 食 米粉 。 你 毋是 講 愛 食 米粉 的 人 ， 想 法 較 單純 ， 是非 分明 ， 湯 是 湯 ， 粒 是 粒 。 」 因為 有 米粉 湯 掛 保證 ， 有影 丈姆 看 囝婿 ， 愈 看 愈 可愛 。 哪會 按呢 ？ 我 竟然 用 米粉 來 決 定 查某囝 的 未來 。   因為 米粉 有 食食 的 記持 ， 到今 離開 故鄉 高雄 三 十 外 冬 ， 我 若 看 著 摵 仔 米粉 抑是 米粉炒 就 擋 袂 牢 ， 一定 愛 來 一 碗 ， 鄉 愁 才 有通 消敨 。 昨昏 下 班 食暗 的 時間 ， 順紲 去 新店 舊 街仔 的 電 器 行 買 溫 瓶 。 看 著 對面 的 點心擔 ， 人客 滿滿 滿 ， 好玄 問 頭家 ： 「 彼 擔 上好 食 的 是 啥 ？ 」 伊 講 是 油飯 配 豬血 湯 。 已 經 賣 五 十 冬 矣 ， 這馬 是 第 三 代 咧 賣 。 閣 叫 我 愛 去 啖糝 一下 ， 油飯 嘛是 正港 的 古早 味 。 我 喙 應 好 ， 毋過 ， 一下 行 到位 看 著 米粉炒 ， 我 就 隨 變卦 。 我 對 米粉 的 愛 ， 真正 是 「 缺喙 的 食 米粉 — — 看現現 」 。   小學 五 年 開 始 讀 規工 ， 因為 中晝 佇 外口 食 ， 阿母 有當時仔 會 予 我 十 箍 。 我 上 捷 食 的 ， 就是 米粉炒 配 清 湯 灌 甲 飽 。 炊 甲 熗 煙 的 米粉 、 濟濟 的 豆菜 、 兩 枝 仔 韭菜 、 淋 滇 滇 的 肉 燥 湯 ， 才 敧 敧 沂 予 欲 焦 毋 焦 。 排列 等 頭家 攢 的 時 ， 攏 嘛 強欲 流 喙瀾 。 一 手 交 錢 、 一 手 交 貨 了後 ， 肉 燥 的 芳味 、 滿意 的 口 味 ， 十 歲 囡仔 獨立 的 開 始 ， 變 做 是 我 上 媠 的 記持 。 這 就是 我 看 著 米粉 無 食 一 碗 袂使 的 證據 。   炒 的 、 湯 的 攏 好 食 。 我 這馬 誠 愛 食 摵 仔 米粉 ， 因為 伊 共 米粉炒 濫 清 湯 ， 一 兼 二 顧 。 毋過 若 欲 買 請 我 ， 愛 細膩 喔 ， 毋是 北部 煮 規 坩 、 有 豆腐 糋 、 粗 枝 的 、 𤉙 甲 走味 去 的 彼款 。 我 的 米粉 湯 足 厲害 ， 無論 是 都市 抑是 庄跤 所在 ， 攏 有 地 食 閣 有 變化 ： 去 到 金 門 是 蚵仔 米粉 ； 到 宜蘭 濫 芋仔 、 魚 仔 ； 到 新竹 就 有 貢丸 。 毋管 按怎 料理 ， 就是 袂 糊 去 ， 湯 攏是 清 清氣 氣 。   米粉 閣 有 較 厲害 的 喔 ！ 佇 臺 灣 有 誠 濟 食物 攏是 用 日 語 號名 ， 像 『 a-geh 』 ( 華 語 『 阿給 』 ) 、 『 thian-pu-lah 』 ( 華 語 『 甜 不 辣 』 ) ， 毋過 日 語 的 「 ビーフン 」 卻是 對 閩 南 語 「 米粉 」 來 的 。   若 有 一 工 ， 阮 查某囝 的 所 愛 變 做 我 的 囝 媠 ， 希 望 伊 嘛 會 像 米粉 遐 厲害 、 遐 可愛 ！
作者 ： 王 秀 容
